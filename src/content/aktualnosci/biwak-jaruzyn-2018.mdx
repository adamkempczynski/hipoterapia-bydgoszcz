---
title: "Biwak w Jarużynie"
pubDate: 2018-06-17
description: "W dniach 16-17 czerwca odbył się coroczny biwak dla dzieci i młodzieży z hipoterapii. Nastawiliśmy się na promowanie aktywnego i zdrowego stylu życia."
category: "biwaki-wycieczki"
---

W dniach 16-17 czerwca odbył się coroczny biwak dla dzieci i młodzieży z hipoterapii. Nastawiliśmy się na nim na promowanie aktywnego i zdrowego stylu życia. Zależało nam, aby dzieci podczas tych dwóch przedwakacyjnych dni zdrowo się odżywiały i odłożyły komórki, aktywnie spędzając czas na świeżym powietrzu w towarzystwie rówieśników.

Pierwszą naszą aktywnością było rozbijanie namiotów. Susza panująca od dłuższego czasu utrudniła nam to zadanie. W twardą ziemię trudno było wbić szpilki od namiotów, ale z pomocą rodziców uporaliśmy się z tą niedogodnością.

Po rozlokowaniu wszystkich biwakowiczów przygotowaliśmy bananowo-arbuzowo-melonowy podwieczorek. Wkrótce potem z nadzieją, że jesteśmy zabezpieczeni przed komarami wyruszyliśmy w dwóch grupach na podchody.

Wśród licznych zadań wplecione były również takie, które nawiązywały do zdrowego stylu życia. Po dwugodzinnym spacerze po lesie i rozwiązaniu większości zadań, już na biwaku, przy udziale obu grup czekało na dzieci ostatnie zadanie — otwarcie walizki ze „skarbem", którym były bidony na wodę.

Zmęczeni podchodami z przyjemnością zasiedliśmy przy ognisku zajadając kiełbaski, sałatkę i surówkę. Po ogniskowych atrakcjach i prowizorycznym myciu dzieci z ochotą udały się do namiotów. Rozmowy i śmiechy ucichły dopiero ok. 1-ej w nocy, ale za to potem długo było spokojnie. Obyło się bez nocnych wędrówek i rannych ptaszków.

Wybudzanie śpiochów, poranna gimnastyka, mycie a potem śniadanie wypełniły nam czas do godziny 9-ej. Przy upalnej pogodzie i wdzierającym się wszędzie suchym piasku zwinęliśmy namioty i materace. Potem był czas na zabawy na pobliskim placu zabaw, a o drugim śniadaniu na zabawy z tęczową chustą poprowadzone przez panią Darię.

W międzyczasie dotarli rodzice. Przy kawie i cieście zlecał nam czas do polowej Mszy Świętej celebrowanej przez księdza Henryka Michalskiego, podczas której dziękowaliśmy za miniony rok oraz modliliśmy się o dobre, szczęśliwe i bezpieczne wakacje dla wszystkich podopiecznych Towarzystwa.

Ostatnim punktem naszej imprezy był obiad. Pyszna pomidorówka oraz ryż z kurczakiem i warzywami zapełniły nasze brzuchy. Syci, opaleni i zakurzeni zakończyliśmy nasz biwak, za który dziękujemy wszystkim, którzy przyczynili się do jego realizacji: Państwu Szajda za wielką życzliwość i udostępnienie swojego terenu, księdzu Henrykowi za serdeczność i duchowe przeżycia podczas Mszy Św., pani Marii za muzyczną oprawę Mszy, pani Kasi za wielkie wsparcie naszych działań na kolejnej już imprezie oraz naszym niezawodnym wolontariuszom: Emilii, Oliwii, Mai, Beni i Stasiowi.
