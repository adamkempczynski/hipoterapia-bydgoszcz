---
title: "Mecz i ognisko na pożegnanie lata oraz Hubertus w Myślęcinku"
pubDate: 2018-09-22
description: "To już nasz 12 mecz i ognisko na pożegnanie lata. Równocześnie Kuba Durzyński reprezentował nas podczas Hubertusa."
category: "wydarzenia-sportowe"
---

To już nasz 12 mecz i ognisko na pożegnanie lata. Z ostatnim dniem lata skończyły się upały. Przy chłodnej i wietrznej pogodzie dzieci stoczyły ze sobą piłkarski pojedynek. Sporo się działo na naszym małym boisku. Waleczność młodych zawodników widać po licznych golach, także samobójczych. Ostatecznie mecz zakończył się wynikiem 5 : 1 dla drużyny niebieskich. Po intensywnej i rozgrzewającej walce odbyła się dekoracja medalowa a tuż po niej piłkarski turniej strzelecki. Strzelenie gola również nagrodziliśmy medalami. W tej konkurencji również mieliśmy samych medalistów :-)

Po części sportowej przyszedł czas na część kulinarną z pieczonymi kiełbaskami i ziemniakami oraz owocami i ciastami upieczonymi przez rodziny naszych młodych zawodników.

Równocześnie pani Weronika oraz wolontariuszka Emilia towarzyszyły Kubie Durzyńskiemu, który reprezentował nas podczas Hubertusa zorganizowanego w Myślęcinku. Kuba na koniu z Ośrodka Rekreacji Konnej wraz innymi młodymi jeźdźcami pokonał trasę do Centrum Edukacji Ekologicznej, gdzie odbyło się tradycyjne szukanie lisa. Po udanej przejażdżce cała reprezentacja Towarzystwa dołączyła do naszego ogniska w Jarużynie.

Mamy nadzieję, że wszyscy miło i aktywnie spędzili czas na naszej imprezie, którą zorganizowaliśmy przy wsparciu Urzędu Marszałkowskiego Województwa Kujawsko-Pomorskiego w ramach programu 10/2018 z zakresu promocji i ochrony zdrowia.

Tradycyjnie przyszedł czas na podziękowania: dziękujemy naszym wspaniałym gospodarzom za gościnę na ich terenie, wielkie podziękowania należą się pani Kasi i Dawidowi za pomoc przy organizacji meczu i ogniska oraz panu Markowi za profesjonalne sędziowanie meczu i wspieranie nas podczas imprezy. Dziękujemy naszym niezastąpionym wolontariuszom i wszystkim, którzy w jakikolwiek sposób wspierali nasze działania.
