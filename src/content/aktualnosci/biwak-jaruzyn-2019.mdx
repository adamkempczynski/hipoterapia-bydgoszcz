---
title: "Biwak w Jarużynie"
pubDate: 2019-06-16
description: "Tegoroczny biwak odbył się pod znakiem komarów i burzy. Ponieważ wszystko skończyło się szczęśliwie można uznać, że to biwak z przygodami."
category: "biwaki-wycieczki"
---

Tegoroczny biwak odbył się pod znakiem komarów i burzy. Ponieważ wszystko skończyło się szczęśliwie można uznać, że to biwak z przygodami.

Tradycyjnie zaczęliśmy od rozbicia namiotów. Potem posileni pyszną pizzą udaliśmy się w dwóch grupach na podchody. Warunkiem wyjścia w trasę było porządne zabezpieczenie się przed komarami. Żadne spraye nie uchroniły nas niestety przed tymi małymi paskudami, które z wielką wytrwałością atakowały, utrudniając rozwiązywanie zadań. Jak tu wpisywać odpowiedzi kiedy trzeba się opędzać od komarów albo drapać. Daliśmy jednak radę znaleźć i rozwiązać zadania, których zwieńczeniem było odnalezienie skarbu. Skarbem były turystyczne ręczniki, które z pewnością przydadzą się w czasie wakacyjnych wyjazdów. Potem było ognisko z kiełbaskami i sałatkami oraz harcerskimi zabawami. Kiedy szykowaliśmy się do spania w namiotach, na niebie pokazały się złowieszcze błyski zwiastujące burzę. Niepewna sytuacja podpowiadała nam że lepiej zmienić lokalizację. Z namiotów, w towarzystwie licznych komarów i coraz intensywniejszych błysków przenieśliśmy się do stodoły. Po konsultacji z Wydziałem Zarządzania Kryzysowego zdecydowaliśmy o wysłaniu dzieci na nocleg do domów. W trakcie potężnej ulewy rodzice dotarli po swoje pociechy i wszyscy już bezpieczni spędzili noc pod dachem. To była dobra decyzja ponieważ namioty po nocnej ulewie były zalane a stodoła nie zabezpieczała nas dostatecznie przed burzą i na pewno nie chroniła przed komarami.

Rano dzieci wróciły na biwak. Zaczęliśmy dzień wspólnym śniadaniem. Potem były zajęcia na placu zabaw, zwijanie namiotów i w ramach pierwszej pomocy — nauka bandażowania. Kiedy rodzice przyjechali na kawę i ciasto zobaczyli swoje pociechy w opatrunkach i temblakach. Pierwsze wrażenie mogło wywołać niepokój, ale na szczęście nie było żadnych poszkodowanych.

Biwak zakończyliśmy Mszą Świętą celebrowaną przez ks. Henryka Michalskiego, wspieranego od strony muzycznej przez p. Marię Durzyńską. Po Mszy tradycyjnie zjedliśmy ciepły posiłek - pyszną zupę pomidorową i bigos.

Z bąblami i pełni wrażeń zakończyliśmy naszą imprezę. Teraz czas na wakacyjne przygody!
