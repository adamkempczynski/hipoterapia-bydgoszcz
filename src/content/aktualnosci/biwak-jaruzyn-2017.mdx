---
title: "Biwak w Jarużynie"
pubDate: 2017-06-25
description: "Ledwo co skończył się spływ a już czas przygotowywać biwak."
category: "biwaki-wycieczki"
---

Ledwo co skończył się spływ a już czas przygotowywać biwak. Namioty tym razem stanęły na trawiastej polance obok padoku, dzięki czemu udało nam się mniej zakurzyć. Po zamieszaniu z rozbijaniem namiotów i „kwaterunkiem" zjedliśmy podwieczorek w postaci pysznej pizzy. Później podzieliliśmy się na dwie grupy i w krótkich odstępach wyruszyliśmy na podchody szukając ukrytych w lesie dla każdej grupy zadań. Ostatnim zadaniem było odszukanie i otwarcie tajemniczej walizki. Do jej otwarcia potrzebna była współpraca obu grup, których zadania podpowiadały jak dostać się do „skarbu" ukrytego w walizce. Dzieciom bez większych trudności udało się odkodować kłódkę i zdobyć „skarb" - turystyczne plecaczki, które z pewnością przydadzą się na wakacyjnych wycieczkach. Dzień zakończyliśmy ogniskiem, z pieczeniem kiełbasek, śpiewami i zabawami. Po myciu w zimnej wodzie, dzieci ulokowały się w namiotach, skąd jeszcze przez dłuższy czas dochodziły do nas śmiechy i rozmowy. No cóż, w końcu są już wakacje. Pobudka, dla jednych za wczesna, dla niektórych za późna, wyznaczona była na 7.30. Ok. 8ej udało nam się zebrać wszystkie ranne ptaszki i maruderów na porannej gimnastyce. Każdy mógł wymyślić ćwiczenie dla wszystkich uczestników. Całą gimnastykę kończył truchcik w stronę plenerowej stołówki. Po śniadaniu pani Daria i pan Patryk poprowadzili zabawy dla dzieci. Były mały turniej na torze przeszkód oraz zabawy z tęczową chustą. W ten sposób szybko minęło nam przedpołudnie i wkrótce pojawili się rodzice. Kiedy rodzice zasiedli przy kawie i cieście, dzieci wyruszyły na spacer po lesie. Tradycyjnie pod koniec biwaku odbyła się polowa Msza Święta celebrowana przez księdza Henryka Michalskiego. Ciepły posiłek kończył naszą imprezę, ostatnią w sezonie 2016/17. Przed nami wakacje a od września rusza nowy sezon 2017/18.
