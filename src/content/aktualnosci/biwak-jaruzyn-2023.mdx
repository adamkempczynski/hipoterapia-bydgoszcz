---
title: "Biwak w Jarużynie"
pubDate: 2023-06-24
description: "Biwak okazał się świetnym pomysłem na początek wakacji."
category: "biwaki-wycieczki"
---

Biwak okazał się świetnym pomysłem na początek wakacji. Wspólnie spędzony czas przy przygotowywaniu biwaku, posiłków, na podchodach, przy ognisku czy podczas zabaw to okazja do integracji, uczenia się nowych umiejętności i przełamywania własnych barier. Uczestnicy biwaku często po raz pierwszy nocowali poza domem, ucząc się samodzielności i poznając swoje możliwości.

Biwak rozpoczął się od przygotowania miejsc noclegowych na lonżowniku. Kiedy wszyscy byli już rozlokowani przyszedł czas na deser. Firma Zeelandia reprezentowana przez pana Rafała zafundowała nam pyszne drożdżówki. Z pełnymi brzuchami ruszyliśmy na podchody.

Dzieci i młodzież przemierzyła okolice, szukając znaków, ukrytych kopert i rozwiązując zadania. Ostatnim zadaniem, wspólnym dla obu grup było odnalezienie skarbu. Ukryta walizka zawierała praktyczny, biwakowy upominek — turystyczną poduszkę.

Potem były kiełbaski, przygotowana wspólnie sałatka i zabawy przy ognisku. O zmroku przyszedł czas na spanie, ale nie jest to takie proste po pełnym przeżyć dniu. Cicho zrobiło się dopiero ok. pierwszej w nocy.

Rano trudno było niektórych wybudzić, ale ostatecznie poranna gimnastyka i śniadanie otrzeźwiła wszystkich skutecznie. Poprowadzone przez wolontariuszki Maję i Oliwię zabawy z tęczową chustą i wypad na plac zabaw wypełniły niedzielne słoneczne przedpołudnie. Potem chwila wytchnienia przy kawie i ciastach przywiezionych przez rodziców. Na zakończenie naszego biwaku odbyła się polowa Msza święta dla wszystkich chętnych. A tuż po Mszy mogliśmy skosztować pysznej zupy pomidorowej ugotowanej przez panią Ewę.

Cieszymy się, że po pandemicznej przerwie znowu mogliśmy integrować się na biwaku.

Wielkie podziękowania należą się firmie Zeelandia, której przedstawiciel pan Rafał wraz z synem Oskarem wsparli nasz biwak kupując żywność, fundując koszulki i uczestnicząc jako wolontariusze w całej imprezie! Bardzo dziękujemy Zarządowi i przedstawicielom Zeelandii za wielkie serca i udzielone wsparcie! Dziękujemy wszystkim, którzy mieli udział w organizacji biwaku, a zwłaszcza wolontariuszkom Mai i Oliwii, Piotrowi, Rafałowi, Oskarowi, praktykantce Weronice i Hubertowi, księdzu Andrzejowi i naszym gospodarzom państwu Szałajda.

Życzymy udanych i bezpiecznych wakacji!
