---
title: "Zasady sanitarne obowiązujące na zajęciach"
pubDate: 2020-05-18
description: "Regulamin określający zasady bezpieczeństwa w trakcie zajęć hipoterapii w związku z epidemią COVID-19."
category: "zebrania-organizacyjne"
---

Witamy wszystkich zainteresowanych hipoterapią i przypominamy, że zajęcia odbywają się w rygorze sanitarnym. Obostrzenia sanitarne związane z epidemią, opisane w regulaminie poniżej.

Prosimy o zapoznanie się z nim i stosowanie do wprowadzonych zasad. To od naszej odpowiedzialności i rozwagi zależy czy wszyscy będziemy bezpiecznie uczestniczyć w zajęciach.

## Regulamin

**określający zasady bezpieczeństwa w trakcie zajęć hipoterapii w celu ochrony pracowników, wolontariuszy, pacjentów oraz ich rodzin przed zagrożeniem epidemią COVID-19**

W związku z zagrożeniem epidemią COVID-19 (zakażenie wirusem SARS CoV-2) prosimy o poważne i odpowiedzialne podejście do problemu i przed przystąpieniem do zajęć hipoterapii odpowiedzenie na pytania z poniższej ANKIETY WSTĘPNEJ KWALIFIKACJI.

W przypadku choć jednej odpowiedzi „TAK" lub braku udzielenia odpowiedzi na co najmniej jedno pytanie, może zostać zidentyfikowane podwyższone ryzyko zakażenia. W takiej sytuacji pracownik lub osoba świadcząca usługi ma prawo odmówić wykonania usługi.

Przed przystąpieniem do zajęć hipoterapii przeprowadzana będzie weryfikacja na podstawie ANKIETY WSTĘPNEJ KWALIFIKACJI z każdym podopiecznym i jego opiekunem. Przed każdymi zajęciami wymagana będzie aktualizacja danych na podstawie ANKIETY AKTUALIZACYJNEJ.

**Ankietę można wydrukować i wypełnioną oddać przed zajęciami lub wypełnić na miejscu własnym długopisem!**

### Zasady szczegółowe:

1. Osoby mające kontakt z osobami zakażonymi i/lub mające jakiekolwiek objawy (gorączkę, kaszel, duszność, katar) mogące być wynikiem zakażenia SARS CoV-2 nie mogą uczestniczyć w zajęciach przez okres 14 dni lub do czasu uzyskania negatywnego testu na COVID-19.

2. W przypadku stwierdzenia zarażenia SARS CoV-2 przez jakiegokolwiek uczestnika zajęć ma on obowiązek powiadomić o tym Zarząd Towarzystwa (727-912-331, 727-912-332).

3. Wznowienie zajęć hipoterapeutycznych dla poszczególnych osób zależy od wykluczenia ryzyka zakażenia na podstawie ankiety wstępnej kwalifikacji i odbywa się za obopólną zgodą usługodawcy (Towarzystwa) i usługobiorcy (podopiecznego lub jego opiekuna). Każda ze stron może odmówić wykonania lub skorzystania z usługi hipoterapii jeśli uzna, że niesie ona ryzyko zakażenia SARS CoV-2.

4. Wszystkie osoby powyżej 5 r.ż. przebywające na terenie prowadzenia zajęć hipoterapii zobowiązane są do noszenia maseczek lub przyłbic ochronnych. Z obowiązku tego zwolnione są dzieci poniżej 5 r.ż. oraz w wyjątkowych wypadkach osoby niepełnosprawne. Obowiązkiem opiekuna jest zabezpieczenie ust i nosa pacjenta np. maseczką, przyłbicą, chustą, kominem, pieluchą tetrową, szczególnie jeśli nie ma on odruchu połykania śliny. W przypadkach trudnych do bezpiecznego prowadzenia zajęć terapeuci mają prawo ustalić indywidualne zasady bezpieczeństwa lub odmówić prowadzenia hipoterapii.

5. Obowiązuje zakaz wstępu do pomieszczenia socjalnego i WC, stajni, siodlarni oraz innych, przyległych budynków, z wyjątkiem lonżownika.

6. Wszelkie odpadki, śmieci każdy korzystający z hipoterapii zobowiązany jest zapakować we własny woreczek, reklamówkę i zabrać ze sobą. Zabrania się wrzucać odpady do śmietnika gospodarzy.

7. Przed rozpoczęciem zajęć wszyscy uczestnicy mają obowiązek odkażenia rąk (stanowisko ze środkiem odkażającym). Hipoterapeuci mają obowiązek odkażania rąk lub zmiany rękawiczek po każdym pacjencie.

8. Należy zminimalizować liczbę osób przebywających w trakcie zajęć hipoterapii:
   - zaleca się przyjazd na zajęcia dziecka/pacjenta z jednym opiekunem,
   - jeśli jest to możliwe rodzeństwo pacjenta powinno pozostać w domu.

9. Zajęcia hipoterapeutyczne, ze względu na swoją specyfikę prowadzone w grupie terapeutycznej: pacjent/terapeuta/wolontariusz wymuszają bliski kontakt, w związku z powyższym należy:
   - zminimalizować kontakt wolontariusza prowadzącego konia z terapeutą i pacjentem,
   - jeżeli nie jest to niezbędne zrezygnować z udziału rodzica do wspomagania asekuracji,
   - pilnować odstępów między poszczególnymi grupami terapeutycznymi minimum 4 m (przestrzeń 15 m² na zespół terapeutyczny),
   - w sytuacji nieobecności wolontariuszy rodzic/opiekun zobowiązany jest oprowadzać konia podczas zajęć swojego podopiecznego.

10. W celu zapobiegania przenoszenia zakażenia należy:
    - zrezygnować z korzystania z pomocy dydaktycznych i wszelkich innych przedmiotów np. szczotek, obrazków, ringa, piłki itp.
    - odkażać sprzęt jeździecki (wodze, kask, siodło, bat) po każdym pacjencie/jeźdźcu.

11. Zalecenia dla pracowników (terapeutów i wolontariuszy):
    - Przed rozpoczęciem pracy obowiązkowo należy umyć ręce wodą z mydłem.
    - Nosić osłonę nosa i ust, ewentualnie przyłbicę oraz rękawice ochronne podczas wykonywania obowiązków.
    - Zachować bezpieczną odległość od rozmówcy i współpracowników (rekomendowane są 2 metry).
    - Regularnie, często i dokładnie myć ręce wodą z mydłem i dezynfekować osuszone dłonie środkiem na bazie alkoholu (min. 60%).
    - Podczas kaszlu i kichania zakryć usta i nos zgiętym łokciem lub chusteczką — jak najszybciej wyrzucić chusteczkę do zamkniętego kosza i umyć ręce.
    - Starać się nie dotykać dłońmi okolic twarzy, zwłaszcza ust, nosa i oczu.
    - Dołożyć wszelkich starań, aby stanowiska pracy były czyste i higieniczne. Należy pamiętać o dezynfekcji powierzchni dotykowych jak klamki, telefony, włączniki świateł, sprzęt używany do terapii.
    - Regularnie czyścić powierzchnie wspólne, z którymi stykają się uczestnicy zajęć, np. klamki drzwi wejściowych, poręcze, blaty, oparcia krzeseł.
    - Po każdym dniu pracy odzież roboczą zabrać do prania, nie wkładać do wspólnych szaf.
    - Unikać dojazdów do pracy środkami komunikacji publicznej, jeżeli istnieje taka możliwość.

12. W przypadku wystąpienia niepokojących objawów u jakiegokolwiek pracownika lub uczestnika zajęć, osoba ta nie powinna przychodzić do pracy lub na zajęcia, powinna pozostać w domu i skontaktować się telefonicznie ze stacją sanitarno-epidemiologiczną, oddziałem zakaźnym, a w razie pogarszania się stanu zdrowia zadzwonić pod nr 999 lub 112 oraz niezwłocznie poinformować o możliwości zakażenia koronawirusem kadrę lub Zarząd Towarzystwa.

*Zarząd Bydgoskiego Towarzystwa Hipoterapeutycznego „Myślęcinek"*
*Bydgoszcz, 18.05.2020*
